Content-Type: text/x-zim-wiki
Wiki-Format: zim 0.4
Creation-Date: 2014-03-18T13:17:36+01:00

====== Jablka ======
Created Úterý 18 březen 2014

Elixír mládí se skrývá v obyčejných jablkách. Co všechno dokážou?
24. října 2012, aktualizováno 2:00 

O jablkách se říká, že to jsou "kulaté lékárny", a není to žádná nadsázka. Toto ovoce reguluje trávení, bojuje proti infekcím, má detoxikační a regenerační účinky, posiluje imunitu, povzbuzuje náladu, zvyšuje vitalitu, a dokonce i omlazuje. 

Pokud jsou jablka kvalitní, měli bychom je jíst neloupaná.

Zdravotní a dietetický přínos jablek je výrazný. Energeticky nejsou vydatná, obsahují až osmdesát tři procent vody a spoustu cenných látek.
Zvláštností tohoto ovoce je vedle vysokého obsahu vitaminů také podivuhodná schopnost regulovat chod mnohých tělesných orgánů, především posilují imunitní systém, krevní oběh, srdce, cévy a stabilizují hladinu cukru v krvi. 
Měli bychom je jíst neloupaná, protože nejbohatším zdrojem je slupka - obsahuje železo, fosfor, draslík, hořčík, vápník, vitamin C, karoten, nenasycené mastné kyseliny a vlákninu. 
Výrazný podíl draslíku zajišťuje správnou funkci ledvin a činnost svalů. Vysoký obsah fosforu je prospěšný pro děti a duševně pracující dospělé, poněvadž tento prvek působí na mozkové buňky a zlepšuje paměť. Pravidelná konzumace jablek výrazně snižuje tvorbu kyseliny močové, což je výborné při léčbě revmatismu a dny.

**Detoxikace organismu**
Jablka jsou výtečným dietním pokrmem. Oboustranně regulují stolici, při zácpě projímají, při průjmu staví. Asi jednu třetinu tohoto ovoce tvoří pektin, který v žaludku bobtná a váže na sebe přebytečné tekutiny a toxické látky (například rtuť a olovo) a odvádí je z těla ven.
Stará moudrost radí, že sníst jedno jablko před spaním nám pomůže lépe usínat, a zatímco tělo odpočívá, jablko pohlcuje jedovaté látky. To nejvíce ocení pacienti s kožními neduhy, hemoroidy, jaterními a ledvinovými potížemi, arteriosklerózou, revmatismem a dnou. 
Pektin povzbuzuje činnost střev a pomáhá při pravidelném vyprazdňování. Má-li pektin účinkovat, musí být syrový. Varem se totiž mění na rosol. Soli kyseliny vinné, vinany, v jablku brání tvorbě fermentů a usazování bakterií ve střevech.

**Při potížích se zácpou se osvědčil tento postup: **
Během dne sníme 2 jablka a večer okolo 18 hodiny zapijeme 2 lžíce lněného semínka třemi decilitry jablečného moštu. Ráno je úspěch zaručen.

**Pryč s průjmem:**
Jablka můžeme s úspěchem použít i při průjmových onemocněních. Nejúčinější je tento recept – nastrouháme si 10 jablek, posypeme je skořicí a během dne je pojídáme po lžičkách. Nesmíme zapomenout na kvalitní pitný režim.

**Jablka snižují i hladinu cholesterolu**
Jablka obsahují velké množství pektinu. Ten v žaludku váže tuky a cholesterol a pomáhá jejich vylučování. Hladina cholesterolu tak v těle klesá, a tím se snižuje i zatížení organismu a krevní tlak. Vitaminy E, C, A navíc pomáhají ochraňovat srdce a tepny.
Při všech formách revmatismu je zase výborná podzimní jablečná kúra, při níž se po dobu tří týdnů konzumuje kromě běžné stravy jeden kilogram jablek denně. 
U těžších forem této nemoci můžeme kúru prodloužit až na sto dní, což ve finální fázi představuje celkovou konzumaci sta kilogramů jablek. Při léčbě jablečnými produkty se v rámci možností vystříháme užívání chemických léků.
Pravidelné chroupání jablek působí blahodárně i na dásně, čistí a bělí chrup, dokonce odstraňuje zubní plak. To ale neznamená, že bychom měli zahodit zubní kartáček, tak důkladnou očistu tyto plody zase neučiní.

**Jablečný ocet – elixír mládí**
Dalším pro organismus velmi regenerujícím prostředkem je jablečný ocet. Ocet z jablečné šťávy obsahuje průměrně 5 procent kyselin. Je bohatý na minerální látky – draslík, vápník, fosfor, sodík a většinu stopových prvků. 
Má příznivý vliv na metabolismus živin. Při únavě, vysokém krevním tlaku, obezitě, bolestech kloubů a svalů, srdečních potížích, edémech ledvinového a srdečního původu se doporučuje tento nápoj: Ráno nalačno a večer asi hodinu před spaním si smícháme 3 čajové lžičky pravého jablečného octa (nejlépe v bio kvalitě, pozor na tzv. ochucené octy, které jsou z léčivého a nutričního hlediska úplně bezcenné, často až škodlivé) s jednou čajovou lžičkou kvalitního medu a přidáme 3 dl čisté neperlivé vody. Pijeme pomalu.

**Kde všude můžeme jablečný ocet použít?**
- Při bolestech v krku je dobré několikrát denně kloktat 2 dl teplé vody s přídavkem 1 lžíce jablečného octa, úspěch zaručen.
- Pravidelné ranní a večerní popíjení 2 dl vody s 2 lžičkami jablečného octa účinně pomáhá při revmatismu a dně.
- Večerní nápoj připravený s 2 dl vody s přídavkem 1 lžičky jablečného octa šetrně povzbudí činnost střev.
- Postižené místo po bodnutí hmyzem je dobré ihned natřít neředěným čistým jablečným octem. Rána se okamžitě vydezinfikuje a přestane svědit.
- Žaludeční potíže se okamžitě zmírní, vypijeme-li 1 dl teplé vody s 1 lžící jablečného octu.

**Redukční i očistná kúra**
Účinek odtučňovací kúry si zvýšíme tím, že popíjíme nápoj připravený ze 4 dl vody, 2 lžic jablečného octa a 2 lžic pomerančové šťávy. Tak si zaktivizujeme a urychlíme látkovou přeměnu a organismus se navíc ještě zbaví škodlivin.
Naši předkové velmi často používali tzv. jablečnou dietu, kterou léčili poruchy trávení, těžké záněty střev a žaludku. Během první světové války se léčili vojáci s úplavicí právě touto dietou a s úspěchem ji také tehdejší lékaři aplikovali na těžké záněty střev u malých dětí. 
Několikrát do roka bychom si ji měli také dopřát. Spočívá v tom, že 3 až 5 dní konzumujeme pouze 1,5 až 2 kilogramů jablek denně (dle hladu) a vypijeme k tomu 3,5 litru čisté neperlivé vody, nic víc. 
Jestliže používáme kupovaná jablka, odstraníme slupku, protože bude chemicky ošetřená. Nejlepší alternativou jsou domácí jablka či v bio kvalitě. Při této očistě budete mít pocit, jako by vaše zažívací orgány ani neexistovaly. Tímto způsobem tělo zbavíme jedovatých látek a přebytečné vody.
U chorob srdce, ledvin, při otylosti a při vysokém krevním tlaku alternativní medicína doporučuje pravidelně jednou týdně zařadit tzv. jablečný den, při kterém se smí jíst pouze jablka v množství 12 až 15 kusů za den. Zase je nutné dát pozor na chemické ošetření. Lidé trpící při odlehčení stravy potížemi či slabou vůlí, mohou přikusovat kousek kvalitního černého chleba.

**Loupání jablek pomáhá zahnat stres, chmury a deprese**
Japonští vědci jsou toho názoru, že lidé ve stresu, psychickém vypětí a s depresemi si mohou výborně pomoci soustředěným loupáním jablek. 
Tato činnost prý stimuluje nejrozvinutější oblast mozku a zvyšuje její prokrvení. Když pak ještě slupky sní, obohatí své tělo o potřebné látky, které také přispějí k psychické pohodě.

**Čaj pro klidnou mysl**
Potřebujeme: 2 lžíce jablečných křížal, 1 lžičku meduňky, 1 lžičku heřmánku, 3 dl vroucí vody
Postup: Všechny přísady přelijeme 3 dl vroucí vody a vše necháme 15 minut louhovat. Pak přecedíme, křížaly vymačkáme. Čaj si můžeme přisadit medem.

**Kvalita ovoce je důležitá**
Krásná, naleštěná a dovozová jablka na regálech supermarketů mohou kvůli škodlivým a jedovatým látkám, které obsahují, vyvolávat alergické reakce jako například poruchy trávení, kožní vyrážky, alergie nebo bolestivé puchýřky na rtech a v ústech.
Navíc se tyto potravinové jedy postupně usazují v tkáních, například v játrech. Nejvíce jsou na ně citlivé děti, těhotné a kojící ženy. Kvůli postřikům, které se často používají, by se mělo ovoce důkladně omýt teplou vodou a následně se mu odstranit slupka. 
Vždy bychom ale měli upřednostňovat tuzemské plody a nejlépe z biologického zemědělství. Ty totiž můžeme bez obav konzumovat i se slupkou, což je nejcennější část tohoto ovoce.

Autoři: pro iDNES.cz, Simona Procházková
